+++
title= "varför?"
date= "2024 // 08 // 25"
author= "erik alvner"
hideComments= true
cover= "/smakameror/voigtlanderbessar2.jpg"
draft= true
+++

## varför sajten?
sajten driver jag nog helt ärligt mest för att katalogisera och rangordna den gamla teknik jag samlar på mig med tiden. min sambo är lite trött på allt utrymme som går upp i rök och mina vänner har slutat lyssna så fort "tjock-skä-" eller "analo-" yttras från mina läppar eller i våra chatter. till följd behöver jag ett utlopp där jag kan nörda ner mig i allt jag kan hitta om grunkorna och makapärerna jag redan äger och framöver införskaffar mig.

### varför gammal teknik?

#### det *känslomässiga*

inleder de känslomässiga argumenten med en liten punktlista för strukturens skull.

- uppskattning av mänskligt tillverkade ting
- finurligheten bakom tekniken
- varierande kvalitet 
	+ både mellan olika former av medier och småfel som uppstår av sig själva och därmed gör upplevelsen mer "organisk"
- barndomsnostalgi

##### uppväxtsfaktorn

under min uppväxt bodde jag mycket lantligt till i bergslagen. naturen fanns alltid bokstavligen runt husknuten och var en konstant närvaro under hela uppväxten. har så vitt jag kan minnas alltid varit intresserad av gammal teknik, min far är likadan (men på grund av åldern mer bakåtsträvande). mitt intresse, oaktat fotografisk film, gäller framför allt -70, 80-, 90-, och i vissa fall tidigt 00-tal.

##### organisk upplevelse

att man kan få en digital dator att göra näst intill vad som helst fascinerar mig helt ärligt inte särskilt mycket. redskapet är så pass utvecklat i dag att möjligheten till att skapa, modifiera och allt vad man nu vill göra är ganska lättillgänglig för de flesta. dessutom kan vem som helst göra det perfekt. gammal analog teknik medför *nästan alltid* småfel som inte går eller ens är menade att korrigeras. känslan i ett litet dammkorn på negativet, en smärre felkalibrering i dubbelexponeringen, brus på vhs-kassetten eller någon annan av de otaliga småfelen som kan uppstå på minst lika många typer av medier, går helt enkelt inte att återskapa. både den analoga processen och min upplevelse av den är och känns _**organisk**_.

##### finurlighet

analog teknik som bygger på kemiska reaktioner och fysiska påhitt är, åtminstone mig till synes, mycket mer intressant och också på något plan "konstigare" att de upptäcktes.

##### nostalgi

mycket analog teknik som kassetter, tjock-skärmar och fotografisk film påminner mig också mycket om barndomen, eftersom jag är född endast några år innan de flesta uppgraderade till den digitala närvaron. min pappa var, precis som jag nu är, mycket skeptisk till "nya påhitt" och det dröjde därför för min familj att skaffa platt-tv, digitalkamera och allt vad berörs.

---

#### det *rationella*

i egenskap av en rätt känslostyrd person är det kanske inte konstigt att jag väljer att först och främst vända mig till de känslomässiga argumenten.

självklart finns det dock **rent rationella** anledningar att vårda den analoga teknik som finns kvar. tänkte att jag gör likadant här och raddar upp det i en liten punktlista att utgå från.

- miljöpåverkan
- kostnad
	+ över tid?
- möjlighet att reparera
	+ kostnad

##### miljöpåverkan
mycket av det som produceras i dag förbrukar mindre bränsle än vad gammal teknik gör och är således självklart bättre för miljön, i just den aspekten. 

mina volvo 940:r går båda på bensin, men är förhållandevis bränslesnåla, extremt enkla att mecka med, har ett stort utbud av reservdelar och är framför allt _**redan tillverkade**_.

att tillverka en ny bil eller en ny tv ger upphov till stora koldioxidutsläpp. huruvida det är en 'net benefit' eller inte att köra elbil kontra bensinbil  är en fråga för någon annan än mig. just en bil kanske inte är det bästa exemplet, men jag kommer till det.

##### kostnad
den tv jag och min sambo har i vardagsrummet betalade jag 500kr för. min första volvo kostade 10 000kr kontant, hade gått 14 500 mil och är numera dessutom skattefri. försäkringen är inga summor att tala om.

men --- över tid då? en bil för 10 000kr måste ju gå sönder hela tiden och åka in och ut på verkstad?

antingen har jag bara haft tur, eller så slipper man sådant strul om man köper rätt modell. detsamma gäller även så klart för tv-apparater, kameror och all annan analog teknik. under de sju år jag ägt min bil har den antagligen kostat mig runt 30-40 000kr i verkstadsbesök, däck och dylikt. det är lika mycket som en bekant till mig betalade när fläkten i deras (enligt mig) 'nya' volvo v70 gick sönder mitt i vintern. 

##### möjlighet att reparera
även nyare bilar går att reparera, om än inte till samma grad som mina i och med färddatorer och dylikt. bilar förväntar sig gemene man ändå att kunna få lagad om den går sönder.

den stora skillnaden uppstår när vi övergår till elektriska hushållsapparater. min sambo använder en köksassistent från sent 40- eller tidigt 50-tal av märket electrolux. vi har bytt rem på den och lagat diverse saker som gått sönder. hemma. själva. med enkla verktyg och reservdelar beställda på internet.

min absoluta favorit-tv är den bang & olufsen lx5500 som jag och min sambo haft stående i vardagsrummet. träpaneler runt om, bra bild och helt sinnessjukt bra högtalare. jag stoppade in kontakten i eluttaget för några månader sedan och hörde en smäll som följdes av att skärmen helt och hållet slocknade. det tog lite tid, men jag kunde genom en facebook-grupp hitta en tv-reparatör i örebro, där mina föräldrar praktiskt nog råkar bo. skickade med tv:n när pappa var på besök och nu någon månad senare är reparationen färdigställd. 

680kr för att byta kondensatorer runt nätaggregatet --- ett nätaggregat går säkerligen att reparera även på en nyare tv, men nog hade den skickats till en verkstad i tjeckien där kundens nota hade slutat på bra mycket mer än 680kr.

---


med det sagt har jag inte jättemycket att säga om varför jag har dragning till analog teknik. tack o' hej, helt enkelt!